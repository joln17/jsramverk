# Kmom10
## Om projektet
På det hela taget tycker jag att projektet gick bra att genomföra och det var ett roligt och lagom utmanande projekt. Backenddelen med API:et och databasen har vi ju gjort liknande varianter på tidigare så den delen av projektet förlöpte utan några egentliga problem. Svårast var att hantera data från Websocket, både i backend och frontend. I min backend vållade det problem eftersom jag ville ansluta till en extern websocket-server och forwarda data från den till klienterna för min websida och samtidigt ville jag också spara ner data för att ha historik tillgänglig för anslutande klienter. I min frontend ville jag sedan kunna komma åt Websocket-data från flera olika komponenter och hålla historiken uppdaterad till att hela tiden visa data från senaste timmen, utan att behöva skicka hela historiken från servern vid varje uppdatering. Jag skrev om i stort sett all kod här både för backend och frontend ett par gånger. Tidsmässigt tog projektet annars ungefär så långt tid som jag förväntat mig att det skulle göra.

Jag tycker grundkraven i projektet var bra och rimliga för kursen. Möjligen kunde delen med att grafiskt representera realtidsdatan varit ett optionellt krav istället eftersom det bara nämnts i förbigående tidigare i kursen. De optionella kraven med två uppgifter för feltester (10p+10p) och ett för akademiskt skrivande (10p) tycker jag däremot bör ses över. Jag tycker inte riktigt det känns rimligt att det ska utgöra halva poängdelen av projektet och bli så avgörande för vad man får för betyg i kursen. Feltester utgjorde trots allt bara ett kursmoment och det akademiska skrivandet känns allmänt lite malplacerat i en JavaScript-ramverkskurs (även om det förstås är bra att öva på).

## Om kursen
Efter den suveräna Webappskursen i våras hade jag mycket höga förväntningar på denna kursen och de har delvis, men inte helt, infriats. För att ta det positiva först så innehåller kursen många delar som känns som högaktuell kunskap för den som vill jobba med modern webbutveckling och jag känner att jag lärt mig mycket nytt. När det kommer till kursmaterialet så är det bra och lättförståeligt, även om det skulle må bra av att struktureras och delas upp lite bättre istället för att ligga på en enda massiv sida för varje kursmoment. I övrigt har föreläsningarna varit bra och har man haft något problem eller fråga har man fått hjälp via gitter-chatten.

När det kommer till förbättringar av kursen så är den ojämna storleken på kursmomenten en av de främsta sakerna jag tycker bör ses över. Nu motsvarade kmom03 åtminstone två vanliga kursmoment och när man hamnade efter med det kursmomentet så var man mer eller mindre dömd till sena inlämningar resten av kursen eftersom man behövde vänta på återkoppling från det föregående kursmomentets skrivuppgift. Det bidrog åtminstone för min del till att jag kände mig ganska stressad kursen igenom och det förtog lite av det roliga med att läsa kursen.

Rent innehållsmässigt tycker jag också att ramverksdelen får för lite plats i kursmaterial, exempel och övningar. Nu väljer man ett ramverk lite grann i blindo i första kursmomentet och hackar ihop någon hjälpligt fungerande Me-sida med det. Resten av kursmomenten är mestadels fyllda med andra saker (backend, feltester, NoSQL etc.) och det blir inte riktigt att man hinner med att grundligt lära sig ramverket. För att ge mer utrymme åt detta tycker jag t.ex. att man bör fundera på om det inte finns någon annan lösning för att öva på akademiskt skrivande än att lyfta in det i denna kursen?

Dessa punkter drar ner helhetsbetyget för kursen några snäpp för mig och jag skulle ge den 7/10 i dess nuvarande utformning.
